Od środy otrzymujemy zgłoszenia o tym, że posiadacze NAS-ów marki QNAP tracą dostęp do swoich danych.
Winny jest QLOCKER, czyli internetowy robak, który szyfruje pliki i domaga się okupu.

Qlocker sprawia, że niektóre pliki na NAS-ie stają się archiwami 7zip (rozszerzenie 7z), a dodatkowo pojawia się plik o nazwie !!!READ_ME.txt o następującej treści:

"!!! All your files have been encrypted !!!
All your files were encrypted using a private and unique key generated for the computer. This key is stored in our server and the only way to receive your key and decrypt your files is making a Bitcoin payment.
To purchase your key and decrypt your files, please follow these steps:
1. Dowload the Tor Browser at “https://www.torproject.org/”. If you need help, please Google for “access onion page”.
2. Visit the following pages with the Tor Browser:
gvka2m4qt5fod2fltkjmdk4gxh5oxemhpgmnmtjptms6fkgfzdd62tad.onion
3. Enter your Client Key:"

Od ofiar wymagana jest opłata 0.01 bitcoina (którego cena akurat nurkuje, więc trwa promocja!) czyli 2000 PLN. S
trona działa i przestępcy przekazują poprawne klucze. Jeśli więc ktoś nie ma kopii bezpieczeństwa
a zaszyfrowane dane są dla niego warte więcej niż 2000 PLN to …gratulujemy być może pierwszej w życiu transakcji bitcoinowej, jakiej zaraz dokona!

Co ciekawe, w pierwszej wersji strony, jak informuje BleepingComputer znajdował się błąd
i na podstawie ID transakcji jednej ofiary można było pozyskać klucz innych ofiar, ale przestępcy naprawili błąd.

Czy tych ataków można było uniknąć?
Specjalistów od bezpieczeństwa przyglądających się sprawie bulwersuje to,
że Qlocker dostaje się na urządzenia poprzez dziurę, którą niezależni badacze zgłaszali QNAP-owi jeszcze w listopadzie 2020 roku.
Ale producent dziurę załatał dopiero 16 kwietnia 2021 roku i to po tym, jak badacze nie wytrzymali i ujawnili publicznie informacje o błędzie…

Najwcześniejszy sygnał o ataku mamy z 20 kwietnia, więc najwyraźniej tylko 3 dni zajęło atakującym “zreversowanie” patcha.
To pokazuje, że szybkie wgrywanie poprawek bezpieczeństwa na urządzenia podpięte bezpośrednio do internetu to bardzo istotna kwestia.
Podobnie jak odpowiedni hardening NAS-a. Nie zawsze jest potrzeba aby akurat ten moduł, który wykorzystano do włamania, był dostępny od strony internetu.
Warto więc ograniczyć powierzchnię ataku i schować część usług NAS-ów za firewallem lub całkowicie je wyłączyć, jeśli z nich nie korzystamy.

Moja firma została zaszfyrowana! Co robić, jak żyć?
Jeśli zaszyfrowane dane są dla Ciebie istotne i nie masz backupu — pozostaje Ci zapłacić.
Hasła są długie i ich łamanie póki co nie jest sensowną opcją.
Jeśli zależy Ci na odzyskaniu tylko jednego pliku, możesz spróbować odzyskać dane narzędziami do forensica/filecarvingu, o ile nie zostały nadpisane.
A jeśli zaszyfrowane dane nie są dla Ciebie istotne, to po prostu przywróć urządzenie do ustawień fabrycznych, zaktualizuj do najnowszej wersji
i rozpocznij swoją przygodę z NAS-em na nowo.

W obu przypadkach wykonaj też kopie bezpieczeństwa na przyszłość i zastanów się,
czy dane do których dostęp miało złośliwe oprogramowanie nie zawierały danych osobowych klientów, kontrahentów lub pracowników.
Bo jeśli takie dane wyciekły, to musisz jeszcze zgłosić incydent do PUODO i masz na to 72 godziny od momentu wykrycia zdarzenia.

Tak… obsługa incydentu dotyczącego ataku ransomwarem to nigdy nie jest prosta sprawa.
Temu tematowi poświęciliśmy dwugodzinny webinar “Zhackowali mnie, co teraz?“, który zawiera szereg praktycznych porad,
zarówno dla zespołu IT (co robić po ataku? Jak nie dopuścić do kolejnego?) jak i dla prawników i Zarządu — właśnie ze względu na wspomniany wcześniej obowiązek zgłoszenia incydentu do PUODO.